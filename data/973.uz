9 апрель куни тахминан 01:15 да Бухоро вилоятининг Қоракўл туманидаги М37 йўлининг 313-километрида Mercedes-Benz русумли юк машинаси ва тепловоз тўқнашуви натижасида Туркия фуқароси Заки Кираж вафот этди, дея хабар қилди Ўзбекистон Бош прокуратураси матбуот хизмати «Газета.uz"га.
Юк машинаси (давлат рақами ТR76DH642) ҳайдовчиси Қандим газни қайта ишлаш заводи темир йўли бўйлаб ҳаракатланаётган тепловоз ёқилғи бакига бориб урилган. Олган тан жароҳатлари оқибатида Заки Кираж ҳодиса жойида вафот этди.
Мазкур ҳолат юзасидан Қоракўл туман ички ишлар бўлими Ўзбекистон Жиноят кодексининг 266-модда 2-қисми (транспорт воситалари ҳаракати ёки улардан фойдаланиш хавфсизлиги қоидаларини бузиш одам ўлишига сабаб бўлса) билан жиноят иши қўзғатилиб, тергов ҳаракатлари олиб борилмоқда.
Бухоро вилояти прокуратураси жиноят иши устидан назорат ўрнатди.