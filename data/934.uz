Бош прокуратура ҳузуридаги департаментнинг Шайхонтоҳур тумани бўлими томонидан тадбиркорлик субъектларининг ҳуқуқ ва қонуний манфаатлари ҳимояси юзасидан ўтказилган терговга қадар текширувда қонунбузилиш ҳолатлари аниқланди. Бу ҳақда Бош прокуратура матбуот хизмати хабар берди.
«BDS LEASING» МЧЖ ҚК ва «KRONO STYLE» МЧЖ ўртасида тузилган лизинг шартномасига асосан «KRONO STYLE» МЧЖ томонидан «BDS LEASING» МЧЖ ҚКдан сотиб олинган жами 1.1 млрд. сўмлик мебель ишлаб чиқаришга мўлжалланган ускуналар жамланмаси учун 321.6 млн. сўмлик маблағлар тўлаб берилган. 
«KRONO STYLE» МЧЖнинг «BDS LEASING» МЧЖ ҚК олдида қолган 848.3 млн. сўмлик лизинг ҳамда бюджет олдида 59.4 млн. сўмлик солиқ қарздорлиги мавжуд бўлсада, Шайхонтоҳур тумани Давлат солиқ инспекцияси мансабдор шахслари ўз мансаб ваколатларини суиистеъмол қилишиб, «KRONO STYLE» МЧЖнинг гўёки солиқ ва бошқа қарздорлиги мавжуд эмаслигини тасдиқловчи тақдимномани Тошкент туманлараро иқтисодий судига киритишган. Натижада суднинг ҳал қилув қарорига кўра «KRONO STYLE» МЧЖ тугатилиб, «BDS LEASING» МЧЖ ҚКнинг манфаатларига зарар етказилишига сабабчи бўлишганликлари аниқланган.
Мазкур ҳолат юзасидан Департаментнинг Шайхонтоҳур тумани бўлими томонидан Шайхонтоҳур тумани ДСИ мансабдор шахсларига нисбатан ЖКнинг 205-моддаси 1-қисми билан жиноят иши қўзғатилиб, туман прокуратурасига юборилган.