Ўзбекистон Президенти Шавкат Мирзиёев Навоий вилоятига сафари жараёнида Навоий иссиқлик электр станциясини кенгайтириш лойиҳаси билан танишди. Бу ҳақда ЎзА хабар қилди.
Қуввати 450 МВт бўлган иккинчи буғ-газ қурилмасини қуриш Навоий тоғ-кон металлургия комбинати, «Навоийазот» акциядорлик жамияти ва ҳудуддаги қишлоқ хўжалиги истеъмолчиларини электр энергияси билан узлуксиз таъминлаш имконини беради. 
Лойиҳани амалга ошириш натижасида 1 кВт соат электр энергияси ишлаб чиқариш учун шартли ёқилғининг сарфи камайиши ҳисобидан бир йилда ўртача 330 миллион куб метр табиий газ тежалади.
Япониянинг «Mitsubishi Corporation and MHPS» консорциуми ва Навоий иссиқлик электр станцияси ўртасида 2016 йил октябрь ойида мазкур лойиҳани амалга оширишга доир шартнома имзоланган эди. Ҳозирги кунда «Mitsubishi Corporation and MHPS» консорциуми қурилиш майдонида мобилизация ва ер ишларини олиб бормоқда.