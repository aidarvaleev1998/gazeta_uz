Ўзбекистон Футбол федерацияси президенти Умид Аҳмаджонов Испанияга ташрифи доирасида 21 январь куни Мадриднинг «Реал» жамоаси президенти Флорентино Перес билан учрашди, дея хабар қилди ЎФФ матбуот хизмати.
Учрашув жараёнида томонлар ўзбек футболини ривожлантириш учун испан мутахассисларини жалб қилиш, Тошкентда Мадриднинг «Реал» жамоаси футбол академиясини очиш ва болалар мураббийлари учун турли семинарларни ташкил этиш масалаларини муҳокама қилди.
ЎФФ раҳбари «Реал» бош директори Хосе Анхел Санчес, клубнинг ташқи алоқалар бўлими директори Эмильо Бутрагуено ва Stellar Group компаниясининг Испания ва Португалиядаги ваколатхонаси президенти Луис Алонсо билан ҳам учрашди.
Умид Аҳмаджонов Флорентино Перес таклифи билан «Реал Мадрид» — «Депортиво» учрашувини кузатди. Мазкур ўйин «Сантьяго Бернабеу» стадиони эгаларининг 7:1 ҳисобидаги ғалабаси билан якунланди.