27 июнь куни Ўзбекистон ташқи ишлар вазири Абдулазиз Камилов мамлакатга расмий ташриф билан келган Венгриянинг ташқи иқтисодий алоқалар ва ташқи ишлар вазири Петер Сиярто билан учрашди.
ТИВ матбуот хизматининг хабар қилишича, 2016 йилнинг октябрь ва декабрь ойларида Бруссел ва Гамбург шаҳарларида бўлиб ўтган икки томонлама учрашувларнинг давоми сифатида ташқи сиёсат идоралари раҳбарлари Ўзбекистон-Венгрия муносабатларининг сиёсий, савдо-иқтисодий, инвестицион, маданий-гуманитар ва бошқа соҳалардаги долзарб масалаларини муҳокама қилдилар.
Давлатлараро ҳамкорликни янада кенгайтириш, бизнес ҳамжамияти, илмий доиралар, таълим муассасалари вакиллари, маданият ва санъат фаоллари ўртасида алоқаларни мустаҳкамлашдан икки томон ҳам манфаатдор эканлиги таъкидланди.
Учрашувда молия, қишлоқ ва сув хўжалиги, қишлоқ хўжалиги маҳсулотларини қайта ишлаш ва таълим соҳаларида истиқболли қўшма лойиҳалар амалий жиҳатдан муҳокама қилинди. Хусусан, Венгрия томони ўзбекистонлик талабалар таълим олишлари учун йилига 30 та стипендия ажратишни режалаштирмоқда.
Суҳбат давомида қайд этилганидек, бугун бўлиб ўтадиган Венгриянинг Тошкент шаҳридаги элчихонасининг расмий очилиш маросими икки томонлама алоқаларни тизимли асосда мустаҳкамлаш ва кўп қиррали тус беришга имкон яратади.
Вазирлар минтақа ва халқаро майдондаги кун тартибга ҳам алоҳида эътибор қаратдилар.
Музокаралар якунланганидан сўнг Ўзбекистон Соғлиқни сақлаш вазирлиги билан Венгрия Инсон ресурслари вазирлиги ўртасида 2017−2020 йилларга мўлжалланган соғлиқни сақлаш соҳасида ҳамкорлик тўғрисидаги битим вазирлар томонидан имзоланди.