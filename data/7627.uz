Шанба куни KGL9268 рейс билан Шарм аш-Шайхдан Санкт-Петербургга учаётган Россиянинг Metrojet («Когалымавиа») авикомпаниясига қарашли А-320 самолёти ҳалокатга учради, деб хабар қилади РИА Новости.
Лайнер парвоз қилгандан сўнг орадан 23 дақиқа ўтиб, радар экранларидан ғойиб бўлди. Унинг бортида 217 йўловчи ва 7 нафар экипаж аъзоси бор эди. 
Қутқарувчилар самолёт қулаб тушган ер Синай ярим оролининг ал-Ариша шаҳри жанубидаги тоғлик жойда эканини аниқлади. 
Ҳалок ва ярадор бўлганларни олиб кетиш учун фавқулодда ҳодиса рўй берган жойга 45 та тез ёрдам машинаси жўнатилди.