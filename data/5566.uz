Ўзбекистон раҳбарияти Тошкентнинг Бунёдкор ва Муқимий кўчалари чорраҳасидаги йўл ўтказгич қурилишини онлайн режимда назорат қилиб борди. Президент Шавкат Мирзиёевнинг Facebook-саҳифаси ва YouTube-каналига жойлаштирилган объект қурилиши жараёни тўғрисидаги видеоролик бунга гувоҳлик бермоқда.
«Бунёдкор ва Муқимий кўчалари кесишган чорраҳадаги кўприк қурилиши жараёни бошқа муҳим объектлар қатори давлатимиз раҳбари томонидан замонавий видеокузатув тизими орқали ҳам шахсан назоратга олинганди», — дейилади роликка берилган изоҳда. Изоҳдан кўриниб турибдики, бошқа муҳим объектлар қурилиши ҳам худди шундай мониторинг қилинмоқда.
Таймлапс режимида тайёрланган икки дақиқалик роликда қурилишнинг сўнгги ойи акс эттирилган. Қурилиш ишлари «Ўзбекистон темир йўллари» АЖ «Кўприкқурилиш» трести томонидан амалга оширилди.
Шанба куни Президент узунлиги 900 м, баландлиги 6 м ва кенглиги 24 метр бўлган олти полосали йўл ўтказгични очди. Кўприкнинг икки томонида пиёдалар учун ёпиқ ер усти ўтиш йўлаги қурилган.
Айни пайтда Бунёдкор ва Чўпонота кўчалари чорраҳасида ҳам шунга ўхшаш йўл ўтказгич бунёд этилмоқда.