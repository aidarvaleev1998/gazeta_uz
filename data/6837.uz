Боксчи Ҳасанбой Дўсматов якунига етган Олимпиада-2016 нинг энг яхши боксчиси сифатида Вэл Баркер Кубоги соҳибига айланди, дея хабар қилмоқда Халқаро бокс ассоциацияси (AIBA) матбуот хизмати.
23 ёшли ўзбекистонлик спортчи 49 килограмгача вазн тоифасида финал баҳсида колумбиялик Юберхен Мартинесни мағлубиятга учратиб, олтин медални қўлга киритди. Финалгача йўлда эса АҚШ вакили Нико Эрнандес ва қозоғистонлик Биржан Жакиповдан устун келган эди.
1934 йилдан буён Вэл Баркер Кубоги AIBA қўмитаси фикрига кўра Олимпия ўйинларида энг ёрқин жангларни олиб борган боксчиларга тақдим этилади. Бунга қадар ушбу мукофот уч карра Олимпия чемпиони кубалик Теофило Стивенсон, Украина боксчиси Василий Ломаченко, Лондон Олимпиадаси чемпиони қозоғистонлик Серик Сапаев каби спортчиларга насиб этган.