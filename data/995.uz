6 апрель куни 02:08 да Қашқадарё вилоятининг Деҳқонобод тумани ҳудудида юк поезди кучли жала оқибатида чўккан темир йўл участкасида тиқилиб қолди. Ҳодиса «Оқработ-Деҳқонобод» темир йўлининг 98-километрида содир бўлди, дея хабар қилди ФВВ матбуот хизмати «Газета.uz"га.
56 та вагондан (уларнинг 26 тасида юк бўлган, 30 таси бўш) темир йўл таркибини бошқариб келаётган иккита электровоз кучли ёғингарчиликлар натижасида 2,5−3 метрга чўккан 50−60 метр узунликдаги участкада тиқилиб қолган.
Айни вақтда мазкур темир йўл бўйлаб ҳаракат тўхтатилган, «Ўзбекистон темир йўллари» матбуот хизматининг хабар қилишича, участканинг кечгача таъмирланиши кутилмоқда.
ФВВнинг қайд этишича, манёврли электровоз ёрдамида темир йўлга тиқилиб қолган барча 56 та вагон текис сатҳга олиб чиқилган. Иккита электровозни олиб чиқиш ишлари давом эттирилмоқда.
Темир йўл участкасини қайта тиклаш учун «Ўзбекистон темир йўллари"нинг иккита авария-қутқарув поезди, 180 нафар ходим ва Қарши ҳудудий темир йўл узели техникалари жалб қилинган.