Биринчи чоракда иқтисодий судлар томонидан 46001 та иш кўриб чиқилди. Шунда даъвогарлар фойдасига 2,3 трлн сўм ундириш ҳақида суд қарорлари қабул қилинган. Кўрилган ишлар сони ўтган йилнинг шу даврига нисбатан 56,7 фоизга камайган, дея хабар қилди Ўзбекистон Олий суди матбуот хизмати «Газета.uz"га.
Ўтган даврда энг кўп иқтисодий ишлар Тошкент шаҳар, Қашқадарё, Сурхондарё ва Андижон вилоятлари иқтисодий судлари томонидан кўриб, ҳал этилган.
Тарафларга қулайликлар яратиш ҳамда суд таъсирчанлигини ошириш мақсадида низо тартибида кўрилган ишларнинг салмоқли қисми, яъни 28742 таси бевосита жойларда, яъни сайёр суд мажлисларида кўриб чиқилган.
Иқтисодий судлар томонидан ҳал этилган ишларнинг 1065 таси видеоконференцалоқа режимида кўриб чиқилган бўлиб, натижада тарафларнинг 714,1 млн сўм миқдоридаги маблағлари тежаб қолинди.
Кичик бизнес ва хусусий тадбиркорлик субъектларини ҳуқуқий ҳимоя қилишга оид 7405 та иқтисодий иш кўриб чиқилди ҳамда улар фойдасига 247,6 млрд сўм миқдорида маблағ ундириб берилди.
Ҳисобот даврида иқтисодий судларда кўрилган ишларнинг асосий қисмини контрактация, маҳсулот етказиб бериш ва коммунал хизмат кўрсатиш шартномаларидан келиб чиқадиган низолар бўйича ишлар ташкил этди.
Бундан ташқари, Ўзбекистон Олий суди Иқтисодий ишлар бўйича судлов ҳайъати томонидан назорат тартибида 144 та шикоят ва протестлар кўриб чиқилди. Қуйи судлар томонидан чиқарилган 83 та қарор бекор қилинди ва 29 та суд қарорлари ўзгартирилди.