2 октябрь куни Вашингтонда амалий ташриф билан бўлиб турган Ўзбекистон халқ таълими вазири Шерзод Шерматов бошчилигидаги делегация АҚШ таълим вазири Элизабет Девос билан музокаралар ўтказди, дея хабар қилди Ўзбекистон Ташқи ишлар вазирлиги матбуот хизмати.
Ўзбекистоннинг АҚШдаги элчихонаси берган маълумотларга кўра, учрашувда жорий йилнинг май ойида ўтказилган олий даражадаги Ўзбекистон-Америка учрашувлари доирасида эришилган келишувларни ҳаётга татбиқ этишга йўналтирилган таълим соҳасидаги ҳамкорликни ривожлантиришнинг амалий жиҳатлари муҳокама қилинди.
Шу нуқтаи назардан ўқув жараёнини бошқариш, тизимга АКТ жорий этиш, ўқитувчиларни моддий рағбатлантириш ва ижтимоий қўллаб-қувватлаш ҳамда мактаб таълимини молиялаштириш моделлари механизмларини такомиллаштириш борасидаги ҳамкорликнинг истиқболлари кўриб чиқилди.
Инглиз тилини ўқитиш соҳасидаги ҳамкорлик тўғрисидаги ҳукуматлараро меморандумни изчил имплементация қилиш масалаларига алоҳида эътибор қаратилди. Қўшма лойиҳаларни амалга ошириш, шу қаторда барча фанлар инглиз тилида ўқитиладиган умумтаълим мактабларини очишдан томонлар бирдек манфаатдорлиги таъкидланди.
Америка томони ҳамкорликнинг дастлабки босқичларида ўқитувчиларни онлайн тайёрлаш тизимини йўлга қўйишда ҳамда кейинчалик АҚШнинг соҳавий университетлари билан биргаликда замонавий таълим услубларига асосланувчи махсус дастурларни ишлаб чиқишда кўмаклашишга тайёрлигини билдирди.
Музокаралар якунига кўра Ўзбекистонда мактаб таълими тизимини такомиллаштиришда АҚШнинг илғор тажрибасини жорий этиш масалаларида икки вазирлик ўртасидаги алоқаларни давом эттиришга келишиб олинди.