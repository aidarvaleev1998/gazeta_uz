Тошкент прокуратураси Тошкент юридик коллежининг собиқ директори Наталья Темирова ва бошқа мансабдор шахслар устидан жиноий иш қўзғатди.
ИИББ бошлиғи ўринбосари Дониёр Тошхўжаевнинг пайшанба куни бўлиб ўтган брифингда маълум қилишича, Ўзбекистон Жиноят кодексининг 167-модда (2-қисм «г» банди) — ўзлаштириш ёки растрата йўли билан талон-торож қилиш — банди бўйича жиноий иш қўзғатилган.
6 октябрь куни коллежда ўқувчилар ўртасида келиб чиққан жанжал жараёнида улардан бири бошқа иккисига пичоқ билан тан жароҳатини етказган. Ҳар икки ўқувчи шифохонага ётқизилган, бироқ улардан бири — Асадбек Парпибоев — қон йўқотиш натижасида ҳаётдан кўз юмган.
Коллеж маъмурияти томонидан кўп сонли қоидабузарликлар содир этилганини тасдиқлаган Дониёр Тошхўжаев шундай деди: «У (директор — таҳр.) ўз ўғли Рустам Темирова ва қизи Нодира Темировани ўқитувчилар таркибига ишга олган, бироқ улар бир марта ҳам машғулот ўтказмаган».
Наталья Темирова на ҳуқуқни муҳофаза қилиш органлари, на ҳокимият ва вазирлик [Олий ва ўрта махсус таълим] томонидан ўрнатилган қоидаларга риоя қилган. У ҳар доим Адлия вазирлигига бўйсунишини таъкидлаб келган.
ИИББ Қоидабузарликлар профилактикаси бошқармаси катта инспектори Абдурашид Очиловнинг хабар қилишича, 12 сентябрь куни коллеж раҳбарияти ташриф буюрувчиларни текшириш учун келган ҳуқуқни муҳофаза қилиш органлари ходимларини киритмаган. Коллежда металл детекторларидан фойдаланилмаган.
Ҳодисадан уч кун муқаддам, 3 октябрь куни Тошкент таълим муассасаларида ташриф буюрувчиларни текшириш бўйича ўтказилган тадбир жараёнида бир куннинг ўзида учта пичоқ, болта ва ёғоч тўқмоқ аниқланган, деди Абдурашид Очилов. Қоидаларни бузган болаларнинг ота-оналари маъмурий жавобгарликка тортилди.
Йилнинг биринчи тўққиз ойи давомида шаҳардаги таълим муассасаларида 23 та пичоқ, 1 та травматик тўппонча, 1 та болта, 1 та ёғоч ва 3 та металл тўқмоқ олиб қўйилган.
Жиноят содир этишда гумон қилинаётган юридик коллеж ўқувчиси Саидкамрон Саидвалиевга нисбатан ЖКнинг 104- моддаси (3-қисм «д» банди) — қасддан баданга оғир шикаст етказиш жабрланувчининг ўлимига олиб келса — бўйича жиноий иш қўзғатилган. Ушбу иш юзасидан тергов жараёни олиб борилмоқда, қатор экспертизалар белгиланган. Улар якуни бўйича иш судга оширилади, деди Дониёр Тошхўжаев.
Қўлга олингандан олинган қон таҳлиллари гумондор спиртли ичимликлар ёки гиёҳванд моддалар таъсирида бўлмаганини кўрсатди.