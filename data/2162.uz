2018 йилнинг 31 август куни Facebook ижтимоий тармоғидаги «Халқ билан мулоқот/Диалог с народом» гуруҳида Тошкент шаҳрида жойлашган 210-сонли умумтаълим мактаби ҳовлисида юк машинаси дарсликларни худди ўтинни ташлаб кетгандай қилиб ташлашгани ҳақида маълумот чоп этилган эди.
Халқ таълими вазирлигининг Назорат-ҳуқуқий хизмати ходимлари ушбу ҳолатни ўрганиб чиқди ва ўз ишига масъулиятсиз муносабатда бўлган 210-сонли умумтаълим мактаб директори Дилфуза Саидмуродова ўз лавозимидан озод этилди. Бу ҳақда Халқ таълими вазирлиги матбуот хизмати хабар бермоқда.
Шу билан бирга, Халқ таълими вазирлигининг Facebook ижтимоий тармоғидаги расмий саҳифасига ушбу мактабда ўтказилган таъмирлаш ишлари юзасидан шикоятлар ҳам келиб тушди.
Текширувлар шуни кўрсатдики, 210-сонли умумтаълим мактабида қурилиш-таъмирлаш ишларини амалга оширишда 56,5 млн. сўмга яқин ҳақиқатда бажарилмаган иш ҳажмларини қўшиб ёзилгани, шунингдек, эндиликда собиқ мактаб раҳбари ўқув муассасаси биносининг бузилишидан чиққан қурилиш материалларини ва ҳудуддаги дарахтларни ноқонуний кесиб, сотиб юборганлиги ҳолатлари аниқланган.
Текшириш натижасида аниқланган фактлар Ўзбекистон Республикаси Бош прокуратураси ҳузуридаги Иқтисодий жиноятларга қарши курашиш департаментига қонун доирасида кўриб чиқиш учун юборилди.