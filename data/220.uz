Promadik Invest компанияси «Капиталбанк"нинг 36 фоиз акциясини сотиб олди. «Тошкент» Республика фонд биржаси маълумотлари бу ҳақда гувоҳлик бермоқда. 5 август куни бўлиб ўтган келишувга Spot нашри эътибор қаратди.
Эълон қилинган маълумотга кўра, компания 40 миллион 135 минг 986 дона акциясига эга бўлди. Бунга қадар 18 фоиз акция Optima Leasing, 10 фоиз акция East West Invest ва 7 фоиз акция Kapital Sug’urta ва Express Leasing компанияларига тегишли эди. 58 фоиз акциялар эгаси сифатида «акционерлар» кўрсатилган.
Банк кузатувчилар кенгаши таркибидан Promadik Invest вакили Алексей Фаритович Губайдулин номи ўрин олган.
Корхоналар ва ташкилотлар ягона давлат регистри маълумотларига кўра, Promadik Invest компанияси 2007 йилда ташкил этилган. Устав фонди — 399 млн сўм. Асосий фаолият тури сифатида қишлоқ хўжалиги техникалари ижараси ва лизинги кўрсатилган. Компаниянинг 95 фоиз акциялари Ойбек Ботирович Турсунов, 5 фоиз акция эса Исмоил Фозилович Муродовга тегишли.
«Капиталбанк» — Ўзбекистондаги хусусий тижорат банкларидан бири. 2004 йилда у «Авиабанк» билан бирлашиб, акционерлик тижорат банкига айланган. Банк бошқаруви раиси — Ким Олег Ромоалдович.