Ўзбекистонлик ФИФА рефериси Равшан Эрматов 2018 йили Россияда бўлиб ўтадиган жаҳон чемпионатида ишлаши мумкин бўлган номзод ҳакамлар семинарига таклиф этилди, деб хабар қилди Ўзбекистон Футбол федерацияси.
3−7 апрель кунлари Италиянинг Флоренция шаҳридаги Коверчано тайёрлов марказида бўлиб ўтадиган семинарга Европа, Океания, Осиё, Африка, Жанубий, Шимолий ва Марказий Америка ҳамда Кариб ҳавзаси минтақасидан жами 53 нафар ҳакам таклиф этилган.
Осиёдан Равшан Эрматов (Ўзбекистон), Рюижи Сато (Япония), Алиризо Фағоний (Эрон), Европадан Марк Клаттенбург (Англия), Феликс Брих (Германия), Жунейт Чақир (Туркия), Сергей Карасёв (Россия) каби таниқли ҳакамлар мазкур семинарда иштирок этади. 
Равшан Эрматов ЖЧ-2010 ва ЖЧ-2014 турнирларида жами 9 та учрашувни бошқариб, бу кўрсаткич бўйича жаҳон рекордчиси саналади. Шунингдек, тўққиз карра Ўзбекистоннинг, беш карра Осиёнинг энг яхши ҳаками, Global Soccer Awards мукофотининг «Жаҳоннинг энг яхши ҳаками» номинацияси ғолиби. «Ўзбекистон ифтихори» кўкрак белгиси, «Эл-юрт ҳурмати» ва «Буюк хизматлари учун» орденлари соҳиби.