Ўзбекистон Президенти Шавкат Мирзиёев тадбиркорлик субъектлари ва аҳолининг кенг қатламини микрокредитлаш тизимини соддалаштириш тўғрисидаги қарорга имзо чекди. Бу ҳақда «Ўзбекистон» телеканалининг «Ахборот» дастурида хабар қилинди. Ҳужжат имтиёзли микрокредитда кенг йўл очиш ҳамда якка тартибдаги меҳнат фаолиятини рағбатлантириш йўли билан аҳоли бандлигини оширишга қаратилган.
Қарорда янги рўйхатга олинган юридик шахс ташкил этмаган якка тартибдаги тадбиркорлар (ЯТТ) ва оилавий тадбиркорлик субъектларига (ОТС) микрокредитлар ажратиш механизмини соддалаштиришни жорий этишни кўзда тутади. Уларга тадбиркорлик фаолияти маҳсулотларини харид қилиш учун энг кам ойлик иш ҳақининг (ЭКОИҲ) 20 бараваригача миқдорда микрокредитлар ажратилади. 
Қўшимча равишда янги рўйхатга олинган ЯТТ ва ОТСларга тадбиркорлик фаолиятини амалга ошириш учун фуқароларнинг ўзини ўзи бошқариш органлари кафиллиги асосида қонунчиликда кўзда тутилган тартибда ЭКОИҲнинг 60 баравари миқдорида микрокредитларни ажратиш амалиёти кенгайтирилади.
Марказий банкка бир ой муддатда юқорида кўрсатилган микрокредитларни ажратишнинг соддалаштирилган тартибларини тасдиқлаш тавсия қилинди.
Қатор тадбиркорлик турлари (рўйхат кейинроқ эълон қилинади) билан шуғулланувчи ЯТТ ва ОТС 2021 йил 1 январга қадар юқорида кўрсатилган кредитларни расмийлаштиришда 6 ой муддатда қайд этилган солиқларни тўлашдан озод қилинади. Давлат рўйхатидан ўтгандан 12 ой ичида ёпилган ёки 3 ой ва ундан зиёд муддатга фаолияти тўхтатилган тақдирда, қайд этилган солиқ амалий фаолият олиб борилган бутун давр учун тўланиши шартлиги белгиланди.
Жойлардаги давлат ҳукумат органлари ва мутасадди маҳкамаларга тижорат банклари кредитлари ҳисобидан харид қилинган қора мол, қўй, эчки, қуён, қушлар, балиқлар, асалари уялари, мевали дарахтлар, ток кўчатлари, уруғлар, минерал ўғитлар, ўсимликларни кимёвий ҳимоялаш воситалари, хўжалик техникалари, жиҳозлар, қурилиш материаллари ва бошқа маҳсулотларни ҳеч қандай чекловларсиз етказиб беришни ташкиллаштиришда кўмак кўрсатишни таъминлаш вазифаси топширилди.
Қарорда узоқ ва бориш қийин бўлган туманлар ҳамда ортиқча меҳнат ресурсларига эга туманларда янгидан ташкил этилган ЯТТ ва ОТС учун Имтиёзли кредитлаш жамғармаси ҳисобидан тижорат банклари томонидан энг кам ойлик иш ҳақининг 100 бараваригача миқдорида кредитлар ажратиш белгиланди.