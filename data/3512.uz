19 март куни Ўзбекистон Президенти Шавкат Мирзиёев Россия Федерацияси Президенти Владимир Путинни Президент сайловида эришган ишончли ғалабаси билан қутлади, дея хабар қилди давлат раҳбари матбуот хизмати.
Давлат раҳбарининг қутловида бўлиб ўтган сайлов натижалари Владимир Путин раҳбарлигида амалга оширилаётган ҳар томонлама ўйланган, Россия жамиятини бирлаштириш, одамлар турмуш даражасини юксалтириш, иқтисодиёт, инфратузилма ва давлат бошқарувини модернизация қилиш, давлат суверенитетини қатъий ҳимоя қилиш ва Россия Федерациясининг жаҳонда муҳим ўрин тутган давлат сифатидаги ролини мустаҳкамлашга қаратилган сиёсатга Россия халқи томонидан улкан ишонч билдирилаётгани ва ҳар томонлама қўллаб-қувватланаётганини яна бир бор намойиш этгани қайд этилган.
Томонларнинг яқин мулоқоти, сиёсий иродаси ҳамда амалий ҳамкорликни тубдан кенгайтиришга бирдек интилиши Ўзбекистон ва Россия ўртасидаги стратегик шериклик ва иттифоқчилик муносабатларини мустаҳкамлагани алоҳида таъкидланди, дейилади хабарда.
Владимир Путин якшанба куни Россия президенти сайловида 99,5 фоиз бюллетенлар кўриб чиқилганидан сўнг 76,66 фоиз овоз тўплади.