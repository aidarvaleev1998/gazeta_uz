GM Uzbekistan қўшма корхонаси ва автомобиллар бутловчи қисмларини ишлаб чиқарувчи корхоналар 1 августда бошланган профилактика таътилидан сўнг қайта ишга тушди. Бу ҳақда «Ўзавтосаноат» компаниясидаги манбага таяниб, РИА Новости агентлиги хабар қилди.
 «Байрамдан сўнг барча корхоналар қайта ишга тушди, барча ишлаб чиқариш цехлари ва конвейер линиялари келаси ҳафтадан олдинги тартибда ишлаб чиқаришни бошлайди», — деди агентлик суҳбатдоши. 
 Илгари хабар қилинганидек, Асакадаги автомобилсозлик заводидаги ишлаб чиқариш профилактика ишларини ўтказиш учун режага кўра тўхтатилган эди. Хусусан, GM Uzbekistan T250 (Chevrolet Aveo) платформасидаги автомобилни йиғиш бўйича янги технологик линияни ўрнатиш бошлангани муносабати билан профилактика ишларини амалга оширди. Янги русумдаги автомобиль 2016 йилда ишлаб чиқарила бошлайди.