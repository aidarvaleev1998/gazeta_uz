10 декабрдан GM Uzbekistan компанияси Chevrolet Tracker кроссоверига буюртмаларни қабул қилишни бошлади, дея хабар қилди компания матбуот хизмати «Газета.uz"га.
Автомобиль икки хил комплектацияда тақдим этилади. Tracker’нинг LT M/T комплектацияси нархи — 184 308 855 сўм, Premier A/T эса 215 680 575 сўмни ташкил қилади.
Биринчи босқичда Tracker кроссовери савдоси ва хизмат кўрсатиши билан Ўзбекистондаги биринчи мультибренд «Nurafshon AvtoMarkaz» автосалонининг Сергели тумани Обиҳаёт кўчаси, 39 уйда жойлашган филиали шуғулланади.
Tracker субихчам автомобиллар синфига киради: узунлиги 4257 мм, кенглиги 1776 мм ва баландлиги 1679 мм. Автомобилнинг ёқилғи баки 53 литрни ташкил қилади.
Автомобиль кўриниши жиҳатдан жуда кўркам бўлиб, унда спорт ва башанглик мужассамлиги акс этади. Автомобилнинг 1,8 литрли двигатель ҳажми 140 от кучига тенг. Автомобилнинг ёқилғи сарфи MT5/AT6 трансмиссияли аралаш циклда 100 км га 7,1 л ни ташкил қилади. Автомобиль 10,6 сонияда 100 км/с тезликка етади. Модель 4-цилиндрли двигатель билан жиҳозланган.
«Автомобилнинг компания моделлар қаторидан жой олиши Ўзбекистон бозори учун мутлақо янги бўлган SUV В синфини қўшиш мақсадида амалга оширилмоқда, Tracker Саptiva автомобилининг ўрнини эгаллашга мўлжалланмаган», — дея қайд этди компания.