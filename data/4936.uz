Тошкент 15 йиллик танаффусдан сўнг яна Европада хавфсизлик ва ҳамкорлик ташкилотининг Вакиллар бюроси томонидан ҳар йили ўтказилувчи ОАВ эркинлиги масалалари бўйича Марказий Осиё оммавий ахборот воситалари конференциясини қабул қилади. 19-маротаба ташкил этилаётган форум мавзуси — «Марказий Осиёда очиқ журналистика» бўлиб, 18−19 октябрь кунлари Ўзбекистон пойтахтида бўлиб ўтади.
Конференцияда 80 нафар журналист, ҳукуматлар, фуқаролик жамияти ташкилотлари, академик доиралар вакиллари ва халқаро экспертлар иштирок этиб, минтақада ОАВ эркинлигини билан боғлиқ масалаларни муҳокама қилади.
Кун тартибидан ахборотларни тарқатиш тамойиллари, рақамли ва мобиль муҳит ривожи билан боғлиқ таҳдидлар, шунингдек ОАВ эркинлигини ҳимоя қилиш ва медиада хусумат тилига қарши кураш мавзулари ўрин олган.
ЕХҲТнинг ОАВ бўйича Марказий Осиё конференцияси ҳар йили минтақа давлатлари пойтахтларидан бирида ўтказилади. Аввалги 18-конференция эса Венада бўлиб ўтган эди.
Тошкент 2002 йилда 4-конференцияни қабул қилган, ўшанда мавзу «ОАВ эркинлиги ва коррупция» бўлган эди.