Тошкентда Савдо, транспорт ва энергетика бўйича Ўзбекистон — Афғонистон ҳукуматлараро комиссиясининг навбатдаги мажлиси бўлиб ўтди, деб хабар қилди ЎзА.
Тадбирда икки мамлакатнинг ташқи иқтисодий алоқалар, савдо-саноат, сармоя, энергетика, нефть-газ, божхона, транспорт ва транспорт коммуникациялари, темир йўл, авиаташув, машинасозлик, электр техникаси, қурилиш, қишлоқ хўжалиги, озиқ-овқат саноати, фармацевтика соҳаларида фаолият кўрсатаётган вазирлик ва идоралари раҳбар ва вакиллари иштирок этди. 
Ўзбекистон Республикаси ташқи иқтисодий алоқалар, инвестициялар ва савдо вазири, комиссия ҳамраиси Элёр Ғаниев мамлакатлар ўртасидаги савдо, иқтисодиёт, транспорт ва энергетика соҳаларидаги ҳамкорлик изчил ривожланиб бораётганини таъкидлади. 
Афғонистон Ислом Республикаси Президентининг инфратузилмани ривожлантириш бўйича катта маслаҳатчиси, комиссия ҳамраиси Ҳумоюн Қаюмий иқтисодиётнинг турли соҳаларида ҳамкорликни ривожлантириш бўйича фойдаланилмаган имкониятлар кўп эканини таъкидлади. Инфратузилмавий лойиҳаларни амалга ошириш орқали Ўзбекистоннинг Афғонистонда иқтисодиётни янада ривожлантиришга улкан ҳисса қўшаётганини қайд этди. 
Афғонистон делегацияси Ўзбекистонда олиб борилаётган иқтисодий сиёсат самаралари, мамлакат иқтисодиётига хорижий инвестицияларни жалб қилиш учун яратилаётган шароитлар, Ўзбекистоннинг экспорт салоҳияти, индустриал зоналардаги имкониятлар билан таништирилди. Ўзаро ҳамкорликни янада фаоллаштириш учун мавжуд имкониятларни тўлиқ ишга солиш лозимлиги таъкидланди. Ўзбекистон ва Афғонистон ўзаро товар айирбошлаш ҳажмини янада ошириш, кенг кўламли савдо-иқтисодий, транспорт ва энергетика соҳаларидаги ҳамкорликни кенгайтиришдан манфаатдор экани қайд этилди. 
Мажлисда ўзаро савдо ҳажмини янада ошириш ва номенклатурасини кенгайтириш масалалари ҳақида сўз юритилди. Савдо, энергетика, транспорт ва транспорт коммуникациялари, транзит, қишлоқ хўжалиги, темир йўл, машинасозлик каби соҳалардаги алоқаларни ривожлантириш, Афғонистонга электр, маиший, қишлоқ хўжалиги техникаси ва ускуналарини экспорт қилиш, биргаликда ўзаро фойдали лойиҳаларни ишлаб чиқиш ва амалга ошириш масалалари муҳокама қилинди. 
Афғонистон делегацияси аъзолари мамлакатимизнинг қатор вазирлик ва идораларида учрашувлар ўтказди. Саноат корхоналари фаолияти билан танишди.