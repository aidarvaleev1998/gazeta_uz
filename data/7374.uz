Ўзбекистоннинг Москвадаги янги элчиси Бахром Ашрафхонов чоршанба куни Россия Президенти Владимир Путинга ишонч ёрлиғини топширди, дея хабар қилди Кремль матбуот хизмати. 
Ёрлиқни қабул қилар экан, Владимир Путин Россияда Ўзбекистон билан «яқин иттифоқчилик руҳида кечаётган» муносабатлар юқори баҳоланишини таъкидлаб ўтди
У Ўзбекистон Президенти Ислом Каримовнинг 25-26 апрель кунлари Россия Федерациясига қиладиган расмий ташрифи икки томонлама муносабатларни янада чуқурлаштиришига ишонч билдирди. 
Путин Россия Тошкентнинг Шанхай ҳамкорлик ташкилоти раиси сифатида ўтган йили Уфада ўтказилган ШҲТ саммитида қабул қилинган қарорлар, жумладан, ташкилот таркибини кенгайтириш бўйича олиб бораётган ишларини қўллаб-қувватлашини ҳам қайд этиб ўтди.
Эслатиб ўтамиз, Бахром Ашрафхонов (1969 йилда туғилган) Москвадаги элчиликка тайинлангунга қадар 2007 йилдан молия вазири ўринбосари — Молия вазирлиги Ғазначилиги бошлиғи лавозимида фаолият кўрсатган.