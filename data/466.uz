Президент Шавкат Мирзиёев 25 июнь куни Олмазор туманида бўлиб, бу ерда барпо этиладиган Ғалаба боғи юзасидан кўрсатмалар берди, дея хабар қилди давлат раҳбари матбуот хизмати. Фотосуратлардан кўриниб турибдики, боғни генерал-майор Собир Раҳимов ҳайкали қаршисида барпо этилади. Ёдгорлик ўтган йили Хотира ва қадрлаш куни арафасида тарихий жойига қайтарилган эди.
Ғалаба боғини 2020 йилда Иккинчи жаҳон урушидаги ғалабанинг 75 йиллиги муносабати билан барпо этиш режалаширилмоқда. Бу ҳақда Россия президенти Владимир Путиннинг Ўзбекистонга ташрифи чоғида хабар қилинган эди.
«Бу боғ халқимизнинг Ғалабага қўшган ҳиссасини намоён этиши, ота-боболаримизнинг қаҳрамонлигини абадийлаштириши керак. Бу ерда Иккинчи жаҳон уруши муҳити, ватандошларимиз қатнашган жанглар ҳақида маълумотлар акс этиши зарур», — деди Шавкат Мирзиёев.
Лойиҳага мувофиқ, боққа киришда рамзий дарвоза шаклида Ғалаба аркаси бунёд этилади. Боғда уруш даври манзаралари, жумладан, окоп ва блиндажлар, палаткалар, дала ошхоналари ва бошқа лавҳалар акс этган композицион мажмуалар қурилади. Ўша даврдаги ҳарбий техника ва қурол-яроғлар кўргазмаси очиқ осмон остидаги музей вазифасини ўтайди. Шунингдек, музей, кутубхона, Wi-Fi зона, амфитеатр ва кинотеатр ташкил этилади.
Ўзбек аёлининг матонати тимсоли сифатида Зулфия ая Зокирова, унинг урушдан қайтмаган беш фарзанди ҳамда бева қолган тўрт келини хотирасига бағишланган «Матонат мадҳияси» ёдгорлик мажмуаси ўрнатилади.
Мудофаа вазирлиги, Маданият вазирлиги, Фанлар академияси, Бадиий академия, Тошкент шаҳар ҳокимлигига тарихчилар ва жамоатчилик билан маслаҳатлашиб, Ғалаба боғининг концепцияси лойиҳасини ишлаб чиқиш бўйича топшириқлар берилди.
«Боғнинг маъно-мазмуни, экспозициясини чуқур ўйлаш керак. У фақат байрам кунлари эмас, йил давомида ишлайдиган бўлсин. Бу ерга келган ёшлар ўзига билим, руҳ олсин, ғурур-ифтихор туйсин, бугунги тинчликнинг қадрига етиб, ватанпарвар бўлиб улғайсин», — деди президент.