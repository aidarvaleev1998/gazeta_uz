«Ипотека-банк» акциядорлик тижорат ипотека банки ўзгартирилиб, Халқаро молия корпорацияси иштирокида хусусийлаштирилади. Ўзбекистон Вазирлар Маҳкамаси 25 июнь куни тегишли қарорни қабул қилди, дея хабар қилди Адлия вазирлиги матбуот хизмати.
Қарор билан, Ипотека-банк фаолиятининг мустақиллигини таъминлаш учун 2020 йил охиригача қуйидагилар амалга оширилади:
банк кузатув кенгаши ва бошқаруви аъзолигига кўрсатиладиган ва тайинланадиган номзодларни давлат органлари ҳамда уларнинг раҳбарлари билан келишиш тартиби Ипотека-банкка татбиқ этилмайди;
банк кузатув кенгашининг янги таркиби давлат органлари раҳбарларининг иштирокисиз шакллантирилади ва мустақил директорлар сони 5 нафарга етказилади ҳамда Ипотека-банк кузатув кенгаши раиси мустақил директорлар орасидан сайланади;
банк раҳбарияти шакллантирилади ва банкнинг бозор амалиёти стандартлари ва эҳтиёжлари асосида ижро этувчи орган аъзоларининг меҳнатига ҳақ кузатув кенгаши томонидан тўланади;
лойиҳаларни бозор шароитларидан келиб чиқиб кредит билан таъминлаш ва молиялаштириш масалалари бўйича қарорлар Ипотека-банк томонидан мустақил қабул қилинади.
Ипотека-банк маблағларини тижорат ташкилотлари устав капиталларига инвестиция ажратиш учун банк фаолиятига хос бўлмаган тарзда жалб қилиш тақиқланади.
Ипотека-банк устав капиталидаги давлат улуши 2 ой ичида Молия вазирлигига беғараз берилади. 2022 йил охиригача банк устав капиталидаги давлат улуши 50 фоиздан камайтирилади.