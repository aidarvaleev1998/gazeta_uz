Футбол бўйича Ўзбекистон ёшлар термаси Жанубий Кореяни мағлубиятга учратиб, U-23 Осиё чемпионати финалига чиқди. Хитойнинг Куньшан шаҳрида бўлиб ўтган учрашув 4:1 ҳисобида якунланди.
Ўйинда ҳисобни биринчи бўлиб Равшан Ҳайдаров шогирдлари очди. 33- дақиқада ҳужумчи Забиҳулло Ўринбоев Жавоҳир Сиддиқовдан тўпни олиб, рақиб дарвозасига йўллади.
Иккинчи таймда Хван Хен Су ҳисобни тенглаштирди, бироқ 74- дақиқадан Жанубий Корея жамоаси бир киши кам бўлиб ўйнашга тўғри келди — Чжан Юн Хо қўпол ўйин учун иккинчи сариқ карточкани олиб майдонни тарк этди.
Жанубий Кореяликлар экстра-таймларгача ҳисобни сақлаб қолишнинг уддасидан чиқди, бироқ 110- дақиқада Жасур Яхшибоев ҳисобни оширди. Шундан сўнг Азизжон Ғаниев чиройли тарзда рақиб дарвозасини ишғол қилди. Ўйин тугашига оз қолганида Акромжон Комилов ҳисобни янада йириклаштирди.
27 январь куни Тошкент вақти билан 13:00 да Ўзбекистон пенальтилар сериясида Қатарни мағлуб этган 2:2 (3:4) Вьетнамга қарши ўйнайди.
Видео