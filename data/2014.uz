Ўзбекистон президенти Шавкат Мирзиёевнинг таклифига биноан Россия президенти Владимир Путин давлат ташрифи билан мамлакатга келди. Бу ҳақда Ўзбекистон президенти матбуот хизмати хабар қилди.
Ислом Каримов номидаги Тошкент халқаро аэропортида олий мартабали меҳмонни давлат раҳбари кутиб олди. Президентлар шу ерда қисқа суҳбат ўтказди.
Ташрифнинг асосий тадбирлари 19 октябрь кунига белгиланган.
Шавкат Мирзиёев ва Владимир Путин стратегик шериклик ва иттифоқчилик муносабатларини янада мустаҳкамлаш, ўзаро манфаатли ҳамкорлик доирасида янги қўшма лойиҳа ва дастурларни амалга ошириш истиқболларини муҳокама қилади, халқаро ва минтақавий аҳамиятга молик масалалар юзасидан фикр алмашади.
Ташриф якунида давлат раҳбарларининг Қўшма баёноти қабул қилиниши, йигирмата ҳужжат имзоланиши режалаштирилган. Шунингдек, Ўзбекистон ва Россиянинг етакчи компаниялари ҳамда саноат корхоналари ўртасида йирик инвестиция ва савдо шартномалари имзоланиши кўзда тутилган.