20 апрель куни интернетда коллеж ўқитувчисининг ўқувчини оёқ кийими билан калтаклагани тасвирланган видеоролик тарқалди. Ўзбекистон ОЎМТВ Ўрта махсус, касб-ҳунар таълими марказидан «Газета.uz"га хабар қилинишича, педагог ишдан бўшатилиб, иш прокуратурага ўтказилган.
Текширувлардан видеоматериал 11 апрель куни Урганч автомобиль йўллари касб-ҳунар коллежида тасвирга олингани маълум бўлди. Биология фани ўқитувчиси З. Нафасова «ўз мажбуриятлари доирасидан чиқиб, педагог учун номуносиб хатти-ҳаракатларни намойиш этган ҳолда ўқувчига нисбатан жисмоний куч ишлатган, дея қайд этди марказ вакили.
Коллежда 13 апрель куни ўтказилган мажлисда ўқитувчилар ва гуруҳ раҳбарлари бу каби хатти-ҳаракатлар учун маъмурий ва жиноий жавобгарлик белгилангани тўғрисида огоҳлантирилган. Коллеж раҳбарияти коллежда 2008 йилдан буён ишлаб келаётган Нафасова билан тузилган меҳнат шартномасини бекор қилди.
Марказ вакили ўқитувчи қандай руҳий ҳолатда бўлишидан қатъи назар, бу каби ҳаракатларни мутлақо оқлаб бўлмаслигини таъкидлаб ўтди.