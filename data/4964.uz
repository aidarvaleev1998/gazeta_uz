8 июль куни Ўзбекистон ташқи ишлар вазири Абдулазиз Камилов идоралараро мажлис ўтказди. Мажлис ишида Ўзбекистон Республикаси Президенти Девони, Бош прокуратура, Ички ишлар вазирлиги, Бандлик ва меҳнат муносабатлари вазирлиги, Давлат божхона қўмитаси, Бандлик ва меҳнат муносабатлари вазирлиги ҳузуридаги Ташқи меҳнат миграцияси масалалари бўйича агентлик ва бошқа давлат структуралари вакиллари иштирок этишди.
ТИВ ахборот хизматининг хабар қилишича, Ўзбекистон Президенти Шавкат Мирзиёев топшириғига биноан Ташқи ишлар вазирининг ватандошлар билан Тўғридан-тўғри мулоқоти чоғида тушган саволларни ечиш йўллари, жумладан қонунчилик ва қонуности ҳужжатларига ўзгартиришлар киритиш бўйича таклифлар батафсил муҳокама қилинди.
Хориждаги меҳнат фаолиятини лицензиялаш ва ундан келиб чиқадиган консуллик хизматларини кўрсатиш бўйича имкониятлар борасида жорий амалиётни соддалаштириш ва он-лайн рўйхатга олиш тизимини жорий қилиш тўғрисида таклиф билдирилди.
Ўзбекистон фуқароларининг чиқиш визаларини олиш билан боғлиқ кўп сонли муаммолари (Тўғридан-тўғри мулоқотга мурожаат қилганларнинг 9,5%) борасида турли вариантлар, ҳатто уларни тўлиқ бекор қилиниш ҳақида мулоҳазалар билдирилди.
Ўзбекистон Президенти Шавкат Мирзиёевнинг Россия давлат ташрифи чоғида имзоланган икки томонлама шартномани амалга ошириш доирасида Ташқи меҳнат миграцияси масалалари бўйича агентлик томонидан Россиянинг қатор шаҳарларида Агентликнинг ваколатхоналарини очиш масаласи устида ишлар олиб борилаётганига эътибор қаратилди.