Ўзбекистон президенти 13−14 июнь кунлари Бишкекда бўлиб ўтадиган Шанхай ҳамкорлик ташкилоти ҳамда 15 июнь куни Душанбеда бўлиб ўтадиган Осиёда ҳамкорлик ва ишонч чоралари бўйича кенгашнинг навбатдаги саммитларида иштирок этади. Бу ҳақда давлат раҳбари матбуот хизмати хабар қилди.
ШҲТга аъзо давлатлар раҳбарлари кенгаши мажлисининг кун тартибидан устувор йўналишларда, жумладан, сиёсат, иқтисодиёт ва хавфсизлик соҳаларида кўп томонлама ҳамкорликни янада ривожлантириш ва мустаҳкамлаш масалалари ўрин олган. Халқаро ва минтақавий аҳамиятга эга долзарб масалалар юзасидан ҳам фикр алмашиш кўзда тутилган.
Саммит якунида Бишкек декларацияси қабул қилиниши, шунингдек, ташкилот доирасидаги кўп қиррали шерикликни, жумладан, ҳудудлараро алоқаларни, рақамлаштириш ва ахборот-коммуникация технологиялари, экология, туризм, спорт ва бошқа соҳалардаги ҳамкорликни кенгайтиришга қаратилган ҳужжатлар имзоланиши режалаштирилган.
Осиёда ҳамкорлик ва ишонч чоралари бўйича кенгашнинг бешинчи саммити «Хавфсиз ва янада равнақ топган минтақа сари ягона назар билан» мавзуси остида ўтади. Унинг ишида кенгашга аъзо ва кузатувчи мамлакатлардан, шунингдек, халқаро ва минтақавий ташкилотлардан 30 дан зиёд делегация иштирок этиши кутилмоқда.
Ўзбекистон президенти Бишкек ва Душанбе шаҳарларида бўлиб ўтадиган саммитлардаги иштироки доирасида хорижий делегациялар раҳбарлари билан қатор икки томонлама учрашувлар ҳам ўтказади.