Аввал хабар берганимиздек, 15 январь куни Олий Мажлис Сенати 100000 (юз минг) сўмлик банкнот намунаси ва дизайнини маъқуллаган эди.
Бугун Марказий банкнинг телеграмдаги канали орқали банкнотнинг сурати эълон қилинди.
Банкнот марказида Мирзо Улуғбек сурати тасвирланган. Шунингдек, кўриш қобилияти суст бўлган инсонлар учун номинал қийматини шартли бўртма белгиси ҳам мавжуд.
Йирик номиналдаги банкнота Марказий банк томонидан қуйидаги мақсадларда кўра муомалага чиқарилмоқда:
аҳоли учун нақд пуллар билан ҳисоб-китобларни амалга оширишда қулайликлар яратиш;
нақд пулларни сақлаш ва ташиш билан боғлиқ харажатларни камайтириш;
аҳолига банкоматлар орқали хизмат кўрсатишда самарадорликни ошириш;
муомаладаги нақд пуллар таркибини оптималлаштириш.
100 000 (юз минг) сўм қийматдаги банкнотлар жорий пул массаси доирасида чиқарилади ҳамда унинг ўсишига таъсир кўрсатмайди.
Янги номиналдаги банкнотнинг кўриниши, таснифи ва чиқарилиш санаси Марказий банк томонидан оммавий ахборот воситаларида эълон қилинади.